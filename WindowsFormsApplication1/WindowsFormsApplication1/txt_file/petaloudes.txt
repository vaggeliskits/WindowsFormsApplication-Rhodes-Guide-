Ένας περίπατος στη Κοιλάδα των Πεταλούδων

Κλείστε τα μάτια και φανταστείτε ένα υπέροχο ποταμάκι να διασχίζει ένα τοπίο απαράμιλλης ομορφιάς.
Ακούστε το νερό να τρέχει από μικρούς καταρράκτες και σε όλα αυτά, προσθέστε τα χρώματα της γης να τυλίγουν τα αιωνόβια δέντρα του δάσους.
Είσαστε στον δημοφιλέστερο προορισμό της Ρόδου, την Κοιλάδα των Πεταλούδων.

Είναι πάρα πολλές, πολύχρωμες και ευαίσθητες όσες μαζεύονται στον συναρπαστικό υγροβιότοπο, 24 χλμ. μακριά από την πόλη της Ρόδου,
κάθε καλοκαίρι, για να αναπαραχθούν. Η προσέλευσή τους εκεί είναι ο λόγος που έχει κάνει τη συγκεκριμένη κοιλάδα αγαπητή σε μικρούς και μεγάλους επισκέπτες.

Βέβαια, αν περιμένετε να τις δείτε να πετάνε μπροστά στα μάτια σας ανυπομονώντας να τις πιάσετε με μια απόχη θα... απογοητευτείτε.
Συνήθως, κοιμούνται στους κορμούς των δέντρων, καλύπτοντάς τους από πάνω ως κάτω. Αυτό είναι που δημιουργεί το ασυνήθιστο και εντυπωσιακό θέαμα.
Οι εικόνες γίνονται περισσότερο ειδυλλιακές, αν κάτι τύχει και ξυπνήσουν, οπότε, ξαφνικά δημιουργείται ένα «σύννεφο» σε όλες τις αποχρώσεις,
που καλύπτει τον ορίζοντα...

Υπάρχουν άνθρωποι που επιδιώκουν να τις αφυπνίσουν για να ικανοποιήσουν τη ματαιοδοξία τους. Εσείς μην το κάνετε. Οι ξαφνικοί κρότοι επηρεάζουν αρνητικά
την αναπαραγωγή τους, με αποτέλεσμα οι υπεύθυνοι να έχουν οργανώσει περιπατητικά μονοπάτια, ώστε ο κόσμος να τις παρακολουθεί «ήρεμα» αλλά, κυρίως,
να απολαμβάνει τη βόλτα.

Δεν είναι λίγες οι φορές που μπορεί κάποιος να βρεθεί εδώ και να μην ευχαριστηθεί· τα υπέροχα πλάσματα απλά δεν θα είναι εκεί,
διότι κάτι θα έχει διαταράξει τη γαλήνη τους ή  ίσως έχετε πάει σε λάθος εποχή. Η συμβουλή μας είναι να χαρείτε την εκδρομή και το μοναδικό περιβάλλον.